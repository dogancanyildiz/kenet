# Kasa formatı

**Sürüm:** 0.2 (taslak)

Bu belge platformlar arası sözleşmedir. Uygulamanın her sürümü ve ileride yazılacak her istemci bu belgeye uyar. Format değişikliği önce burada yapılır.

## Genel kurallar

- Dosyalar UTF-8, satır sonu LF.
- Dosya adları ve adlarla yapılan tüm karşılaştırmalar Unicode NFC'ye normalleştirilir (macOS ve iCloud dosya adlarını farklı biçimde döndürebilir; Türkçe karakterlerde eşleşme hatasına yol açar).
- Sözdizimi Obsidian uyumludur: YAML frontmatter, `[[wikilink]]`, `#etiket`, blok kimliği, Obsidian Tasks görev biçimi.
- Kasa uygulamanın kendi iCloud klasöründe durur. Mac'te Obsidian ile kasa olarak açılabilir.

## Dil

- **Dosyadaki yapı İngilizce ve sabittir:** klasör adları, frontmatter anahtarları, `type` değerleri ve gün dosyasındaki bölüm başlıkları. Kullanıcının dili ne olursa olsun aynıdır; böylece kasa her dilde ve her istemcide aynı şekilde okunur.
- **Arayüz kullanıcının dilindedir.** Kullanıcı `people/` klasörünü "Kişiler", `aliases` alanını "Takma adlar" olarak görür.
- **İçerik kullanıcınındır:** varlık adları, notlar, kullanıcının eklediği serbest alanlar ve şablon alan adları istediği dilde olur.

## Birlikte yaşama kuralları

1. **Tanımadığına dokunma.** Uygulama yalnızca kendi ürettiği satırları değiştirir. Dosyanın geri kalanı birebir korunur.
2. **Tanımadığını gösterebil.** Beklenmeyen dosya ya da sözdizimi hata üretmez; düz not olarak gösterilir.
3. **Dosyada olmayan bilgi tutma.** Kasa tek başına tüm veriyi geri getirebilmelidir.

## Klasör yapısı

```
Vault/
  journal/       Gün dosyaları (YYYY-MM-DD.md)
  people/        Kişi dosyaları
  places/        Konum dosyaları
  goals/         Hedef tanımları
  notes/         Serbest notlar
  templates/     Varlık şablonları (person.md, place.md)
  .app/          Ayarlar ve görünüm tercihleri (JSON)
```

- Bir dosyanın türünü klasör değil frontmatter'daki `type` belirler.
- Dosya adları kasa genelinde benzersizdir.
- İndeks veritabanı kasanın içinde durmaz.

## Bağlantılar

- Varlığa bağlantı: `[[Ahmet Yılmaz]]`
- Metinde takma ad geçiyorsa görünen metin korunur: `[[Ahmet Yılmaz|Ahmet abi]]`
- Arayüzdeki `@` ile seçim dosyaya wikilink olarak yazılır; `@` işareti dosyada yer almaz.
- Bir varlığın adı değiştiğinde uygulama dosyayı yeniden adlandırır ve kasadaki tüm bağlantıları günceller.

## Blok kimliği

- Uygulamanın ürettiği her olay ve görev satırı sonunda bir kimlik taşır: `^a1b2c3`
- Biçim: `^` ve ardından 6 karakter, küçük harf ve rakam.
- Kasa genelinde benzersizdir. Satır düzenlense de kimlik değişmez.
- Kimliği olmayan (elle ya da Obsidian'da yazılmış) satıra, uygulama o satırı ilk kez değiştirdiğinde kimlik eklenir.

## Gün dosyası

Yol: `journal/2026-10-02.md`

```markdown
---
type: journal
date: 2026-10-02
goals:
  spor: true
  kitap: 25
---

## Tasks
- [ ] [[Ahmet Yılmaz]]'a teklifi gönder 📅 2026-10-05 ^t1a2b3
- [x] Market alışverişi ✅ 2026-10-02 ^t4c5d6

## Events
- 14:30 [[Ahmet Yılmaz|Ahmet]] ile [[Kadıköy Ofis]]'te teklifi konuştuk ^a1b2c3
- [[Elif]] ile yemek ^d4e5f6

## Journal
Bugün genel olarak verimli geçti...
```

- **Tasks:** O gün oluşturulan görevler. Görev, bitiş tarihi ne olursa olsun oluşturulduğu günün dosyasında kalır.
- **Events:** Hızlı giriş ve widget buraya satır ekler.
  - Saatli: `- HH:MM metin ^kimlik`
  - Saatsiz: `- metin ^kimlik` (saat isteğe bağlıdır)
  - Geçmiş bir güne sonradan olay eklenebilir; satır o günün dosyasına yazılır.
- **Journal:** Serbest yazı. İçindeki varlık adları bağlantıya çevrilir, başka değişiklik yapılmaz.
- Bölümler ilk ihtiyaç duyulduğunda oluşturulur. Boş bölüm yazılmaz.
- `goals` altındaki anahtar, hedef dosyasının `key` alanıdır. Değer evet/hayır hedefinde `true`, sayısal hedefte sayıdır.

## Görev satırı

Obsidian Tasks biçimi.

| Öğe | Yazım |
|---|---|
| Yapılacak | `- [ ]` |
| Devam ediyor | `- [/]` |
| Bitti | `- [x]` |
| İptal | `- [-]` |
| Bitiş tarihi | `📅 2026-10-05` |
| Başlangıç tarihi | `🛫 2026-10-01` |
| Tamamlanma tarihi | `✅ 2026-10-02` |
| Öncelik | `⏫` yüksek, `🔼` orta, `🔽` düşük |
| Tekrar (aşama 5) | `🔁 every week` |
| Proje | `#project/portfolyo` |

Örnek: `- [/] Portfolyo sitesini bitir 🛫 2026-10-05 📅 2026-10-20 #project/portfolyo ^t7x8y9`

**Tarihsiz görevler:** Bitiş tarihi olmayan görev, oluşturulduğu gün bugün ekranında görünür. Sonraki günlerde bugün ekranında yer almaz, "tarihsiz" listesinde durur.

## Kişi dosyası

Yol: `people/Ahmet Yılmaz.md`

```markdown
---
type: person
name: Ahmet Yılmaz
aliases: [Ahmet, Ahmet abi]
tanışma: Üniversite
doğum günü: 1995-04-12
---

Serbest notlar...
```

- Uygulamanın kullandığı alanlar: `type`, `name`, `aliases`, `qualifier`.
- Diğer alanlar `templates/person.md` şablonundan gelir. Varsayılan şablon kasa oluşturulurken kullanıcının dilinde yazılır. Kullanıcı şablonu değiştirebilir ve kişi bazında istediği alanı ekleyebilir. Uygulama tanımadığı alanları korur ve kişi sayfasında gösterir.

### Aynı adlı varlıklar

Bağlantılar dosya adına gittiği için dosya adları farklı olmak zorundadır; ama kullanıcı dosya adı düşünmez.

- Görünen ad `name` alanındadır. Arayüz her yerde `name` değerini gösterir.
- Var olan bir adla ikinci varlık oluşturulurken uygulama kısa bir ayırt edici sorar ("iş", "üniversite"). Bu değer `qualifier` alanına yazılır ve dosya adını uygulama üretir:

```markdown
people/Ahmet Yılmaz (iş).md
---
type: person
name: Ahmet Yılmaz
qualifier: iş
aliases: [Ahmet]
---
```

- Arayüzde ikisi de "Ahmet Yılmaz" görünür; ayırt edici, adın altında küçük yazıyla gösterilir.
- Bağlantı: `[[Ahmet Yılmaz (iş)|Ahmet]]`
- İlk varlığın dosya adı değişmez; kullanıcı isterse ona da ayırt edici ekleyebilir.
- Aynı kural konumlar için de geçerlidir.

### Otomatik tanıma ve belirsizlik

- Tanıma `name` ve `aliases` üzerinden yapılır.
- Bir ad ya da takma ad tek bir varlığa aitse otomatik bağlanır.
- Birden fazla varlığa aitse adaylar bağlama göre sıralanır: o konumda daha önce birlikte geçmiş olmak, yakın zamanda geçmiş olmak, geçme sıklığı. En olası aday üstte önerilir.
- Uygulama emin değilse bağlamaz, kullanıcıya sorar. Sıralama ölçütleri dosyada tutulmaz, indeksten hesaplanır.

## Konum dosyası

Yol: `places/Kadıköy Ofis.md`

```markdown
---
type: place
name: Kadıköy Ofis
aliases: [ofis]
coordinates: [40.9903, 29.0290]
radius: 100
---
```

- `coordinates` enlem ve boylam, `radius` metre. İkisi de isteğe bağlıdır; yoksa konum yalnızca adla eşleşir.

## Hedef dosyası

Yol: `goals/Spor.md`

```markdown
---
type: goal
name: Spor
key: spor
period: week
kind: boolean
target: 3
place: "[[Spor Salonu]]"
---
```

| Alan | Değerler | Açıklama |
|---|---|---|
| `key` | küçük harf, boşluksuz | Gün dosyasındaki `goals` anahtarı |
| `period` | `day`, `week`, `year` | Hedefin dönemi |
| `kind` | `boolean`, `number` | Kayıt türü |
| `target` | sayı | Dönem başına hedef (haftada 3 gün, yılda 24 kitap, günde 20 sayfa) |
| `unit` | metin, isteğe bağlı | Sayısal hedefte birim (sayfa, bardak) |
| `place` | bağlantı, isteğe bağlı | Aşama 4: konuma girince işaretleme |

Zincir, en uzun seri ve ilerleme dosyada tutulmaz; gün dosyalarındaki kayıtlardan hesaplanır.

## Serbest notlar

`notes/` altındaki dosyalar herhangi bir yapıya uymak zorunda değildir. İçlerindeki bağlantılar ve görev satırları indekslenir.

## Ayarlar

`.app/` altında JSON dosyaları: görünüm tercihleri, kanban sütun düzeni gibi veri olmayan ayarlar. Obsidian nokta ile başlayan klasörleri göstermez.

## Senkronizasyon çakışması

Aynı dosya iki cihazda eşitlenmeden düzenlenirse uygulama iki sürümü birleştirir:

- Olay ve görev satırları blok kimliğine göre birleştirilir. Yalnızca bir sürümde olan satır eklenir; iki sürümde de olan ve aynı kalan satır tek kez yazılır.
- Aynı kimlikli satır iki sürümde farklıysa son değiştirilen sürüm alınır.
- Frontmatter'daki `goals` kayıtları anahtar bazında birleştirilir; aynı anahtar için son değiştirilen değer alınır.
- Birleştirilemeyen içerik (iki sürümde farklı düzenlenmiş serbest yazı) için ikinci sürüm çakışan kopya olarak ayrı dosyada saklanır ve kullanıcıya gösterilir. Hiçbir içerik sessizce silinmez.
